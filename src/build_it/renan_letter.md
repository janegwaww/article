

# 读报任少卿书-司马迁作史记的心境


# Table of Contents

1.  [读报任少卿书-司马迁作史记的心境](#org1f5c12f)
    1.  [这封信的开端：一场父子之间的悲剧](#org7aacda0)
    2.  [任少卿是谁](#org4b38fed)
    3.  [独抑郁而无谁语](#org0c15b5a)
    4.  [则长逝者魂魄私恨无穷](#orgb2d9eba)
    5.  [尚何言哉！尚何言哉！](#orgbb2c7aa)
    6.  [李陵之战的真相](#org33b0378)
    7.  [明主不深晓？](#org22c198b)
    8.  [此正少卿所亲见](#orgb575318)
    9.  [死有重于泰山，有轻于鸿毛](#orgcb0471e)
    10. [恨私心有所不尽](#orgc201dc2)
    11. [究天人之际，通古今之变，成一家之言](#org38717a9)
    12. [豈有悔哉](#org38beec1)
    13. [《太史公》牛马走司马迁](#org1ba52c8)
2.  [写在后面](#orgfa9f5b6)


<a id="org7aacda0"></a>

## 这封信的开端：一场父子之间的悲剧


<a id="org4b38fed"></a>

## 任少卿是谁


<a id="org0c15b5a"></a>

## 独抑郁而无谁语

> 太史公牛馬走司馬遷再拜言少卿足下：
> 
> 曩者辱賜書，教以慎於接物，推賢進士爲務。意氣懃懃懇懇，若望僕不相師，而用流俗人之言。
> 
> 僕非敢如是也。僕雖罷駑，亦嘗側聞長者之遺風矣。顧自以爲身殘處穢，動而見尤，欲益反損，是以獨鬱悒而誰與語？


<a id="orgb2d9eba"></a>

## 则长逝者魂魄私恨无穷

> 諺曰：「誰爲爲之？孰令聽之？」蓋鍾子期死，伯牙終身不復鼓琴。何則？士爲知己者用，女爲説己者容。若僕大質已虧缺矣，雖才懷隨和，行若由夷，終不可以爲榮，適足以發笑而自點耳。

> 書辭宜答，會東從上來，又迫賤事，相見日淺，卒卒無須臾之間，得竭志意。今少卿抱不測之罪，涉旬月，迫季冬；僕又薄從上雍，恐卒然不可為諱。是僕終已不得舒憤懣以曉左右，則長逝者魂魄私恨無窮。
> 
> 請略陳固陋，闕然久不報，幸勿為過。


<a id="orgbb2c7aa"></a>

## 尚何言哉！尚何言哉！

> 僕聞之：修身者，智之符也；愛施者，仁之端也；取予者，義之表也；恥辱者，勇之決也；立名者，行之極也。士有此五者，然後可以託於世，列於君子之林矣。

> 故禍莫憯於欲利，悲莫痛於傷心，行莫醜於辱先，而詬莫大於宮刑。刑餘之人，無所比數，非一世也，所從來遠矣。昔衞靈公與雍渠同載，孔子適陳；商鞅因景監見，趙良寒心；同子參乘，袁絲變色。自古而恥之。

> 夫以中材之人，事有關於宦豎，莫不傷氣，而況於慷慨之士乎！如今朝廷雖乏人，柰何令刀鋸之餘薦天下豪俊哉！

> 僕賴先人緒業，得待罪輦轂下，二十餘年矣。所以自惟，上之，不能納忠效信，有奇策才力之譽，自結明主；次之，又不能拾遺補闕，招賢進能，顯巖穴之士；外之，不能備行伍，攻城野戰，有斬將搴旗之功；下之，不能積日累勞，取尊官厚祿，以爲宗族交遊光寵。
> 
> 四者無一遂，苟合取容，無所短長之效，可見於此矣。

> 嚮者，僕亦嘗廁下大夫之列，陪奉外廷末議。不以此時引綱維，盡思慮；今以虧形爲掃除之隸，在闒茸之中，乃欲仰首伸眉，論列是非，不亦輕朝廷，羞當世之士邪！
> 
> 嗟乎！嗟乎！如僕尚何言哉！尚何言哉！


<a id="org33b0378"></a>

## 李陵之战的真相

> 且事本末未易明也。僕少負不羈之才，長無鄉曲之譽，主上幸以先人之故，使得奉薄伎，出入周衞之中。僕以爲戴盆何以望天，故絶賓客之知，亡室家之業，日夜思竭其不肖之材力，務一心營職，以求親媚於主上。而事乃有大謬不然者。

> 夫僕與李陵俱居門下，素非能相善也。趣舍異路，未嘗銜盃酒，接殷勤之餘懽。
> 
> 然僕觀其爲人，自守奇士，事親孝，與士信，臨財廉，取與義，分別有讓，恭儉下人，常思奮不顧身，以殉國家之急。其素所畜積也，僕以爲有國士之風。

> 夫人臣出萬死不顧一生之計，赴公家之難，斯已奇矣。今舉事一不當，而全軀保妻子之臣隨而媒孽其短，僕誠私心痛之。

> 且李陵提步卒不滿五千，深踐戎馬之地，足歴王庭，垂餌虎口，橫挑彊胡，仰億萬之師，與單于連戰十有餘日，所殺過當。


<a id="org22c198b"></a>

## 明主不深晓？

> 虜救死扶傷不給，旃裘之君長咸震怖，乃悉徵其左右賢王，舉引弓之人，一國共攻而圍之。轉鬭千里，矢盡道窮，救兵不至，士卒死傷如積。
> 
> 然陵一呼勞軍，士無不起，躬自流涕，沬血飲泣，更張空弮，冒白刃，北嚮爭死敵者。

> 陵未沒時，使有來報，漢公卿王侯皆奉觴上壽。後數日，陵敗書聞，主上爲之食不甘味，聽朝不怡。大臣憂懼，不知所出。

> 僕竊不自料其卑賤，見主上慘愴怛悼，誠欲效其款款之愚，以爲李陵素與士大夫絶甘分少，能得人之死力，雖古之名將，不能過也。身雖陷敗，彼觀其意，且欲得其當而報漢。事已無可柰何，其所摧敗，功亦足以暴於天下矣。

> 僕懷欲陳之，而未有路，適會召問，即以此指推言陵之功，欲以廣主上之意，塞睚眥之辭。
> 
> 未能盡明，明主不曉，以爲僕沮貳師，而爲李陵遊説，遂下於理。拳拳之忠，終不能自列。因爲誣上，卒從吏議。


<a id="orgb575318"></a>

## 此正少卿所亲见

> 家貧，貨賂不足以自贖，交遊莫救視；左右親近不爲一言。身非木石，獨與法吏爲伍，深幽囹圄之中，誰可告愬者！
> 
> 此真少卿所親見，僕行事豈不然邪？李陵既生降，頹其家聲；而僕又佴以蠶室，重爲天下觀笑。悲夫！悲夫！事未易一二爲俗人言也。


<a id="orgcb0471e"></a>

## 死有重于泰山，有轻于鸿毛

> 僕之先，非有剖符丹書之功，文史星暦，近乎卜祝之間，固主上所戲弄，倡優所畜，流俗之所輕也。
> 
> 假令僕伏法受誅，若九牛亡一毛，與螻螘何以異？而俗又不能與能死節者次比，特以爲智窮罪極，不能自免，卒就死耳。何也？素所自樹立使然也。人固有一死，死或重於泰山，或輕於鴻毛，用之所趣異也。

> 太上不辱先，其次不辱身，其次不辱理色，其次不辱辭令，其次詘體受辱，其次易服受辱，其次關木索、被箠楚受辱，其次剔毛髮、嬰金鐵受辱，其次毀肌膚、斷肢體受辱，最下腐刑，極矣。

> 傳曰：「刑不上大夫。」此言士節不可不勉勵也。猛虎在深山，百獸震恐，及其在檻穽之中，搖尾而求食，積威約之漸也。故士有畫地爲牢，勢不可入，削木爲吏，議不可對，定計於鮮也。

> 今交手足，受木索，暴肌膚，受榜箠，幽於圜牆之中。當此之時，見獄吏則頭搶地，視徒隸則心惕息。
> 
> 何者？積威約之勢也。及已至是，言不辱者，所謂彊顏耳，曷足貴乎！

> 且西伯，伯也，拘於羑里；李斯，相也，具於五刑；淮陰，王也，受械於陳；彭越、張敖，南面稱孤，繫獄抵罪；絳侯誅諸呂，權傾五伯，囚於請室；魏其，大將也，衣赭衣，關三木；季布爲朱家鉗奴；灌夫受辱於居室。


<a id="orgc201dc2"></a>

## 恨私心有所不尽

\#+end<sub>quote</sub>
此人皆身至王侯將相，聲聞鄰國，及罪至罔加，不能引決自裁，在塵埃之中，古今一體，安在其不辱也！
\#+end<sub>quote</sub>

> 由此言之，勇怯，勢也；彊弱，形也。審矣！何足怪乎？夫人不能蚤自裁繩墨之外，以稍陵遲至於鞭箠之間，乃欲引節，斯不亦遠乎！

> 古人所以重施刑於大夫者，殆爲此也。夫人情莫不貪生惡死，念父母，顧妻子，至激於義理者不然，乃有所不得已也。今僕不幸，蚤失二親，無兄弟之親，獨身孤立，少卿視僕於妻子何如哉？

> 且勇者不必死節，怯夫慕義，何處不勉焉！僕雖怯懦，欲苟活，亦頗識去就之分矣，何至自沉溺縲紲之辱哉！
> 
> 且夫臧獲婢妾，猶能引決，況僕之不得已乎！所以隱忍苟活，幽于糞土之中而不辭者，恨私心有所不盡，鄙陋沒世，而文<sup><a id="fnr.1" class="footref" href="#fn.1" role="doc-backlink">1</a></sup>采不表於後世也。

> 古者富貴而名磨滅，不可勝記，唯倜儻非常之人稱焉。
> 
> 蓋西伯拘而演周易；仲尼戹而作春秋；屈原放逐，乃賦離騷；左丘失明，厥有國語；孫子髕腳，兵法修列；不韋遷蜀，世傳呂覽；韓非囚秦，説難、孤憤。詩三百篇，大底聖賢發憤之所爲作也。

> 此人皆意有所鬱結，不得通其道，故述往事，思來者。及如左丘無目，孫子斷足，終不可用，退而論書策以舒其憤，思垂空文以自見。


<a id="org38717a9"></a>

## 究天人之际，通古今之变，成一家之言

> 僕竊不遜，近自託於無能之辭，網羅天下放失舊聞，略考其事，綜其終始，稽其成敗興壞之紀，上計軒轅，下至于茲，爲十表，本紀十二，書八章，世家三十，列傳七十，凡百三十篇。亦欲以究天人之際，通古今之變，成一家之言。


<a id="org38beec1"></a>

## 豈有悔哉

> 草創未就，會遭此禍，惜其不成，是以就極刑而無慍色。僕誠已著此書，藏諸名山，傳之其人通邑大都，則僕償前辱之責，雖萬被戮，豈有悔哉！然此可爲智者道，難爲俗人言也。

> 且負下未易居，下流多謗議，僕以口語遇遭此禍，重爲鄉黨所戮笑，以污辱先人，亦何面目復上父母之丘墓乎？雖累百世，垢彌甚耳！
> 
> 是以腸一日而九回，居則忽忽若有所亡，出則不知所如往。每念斯恥，汗未嘗不發背霑衣也。

> 身直爲閨閤之臣，寧得自引深臧巖穴邪？故且從俗浮沉，與時俯仰，以通其狂惑。今少卿乃教以推賢進士，無乃與僕私心剌謬乎？


<a id="org1ba52c8"></a>

## 《太史公》牛马走司马迁

> 今雖欲自彫瑑，曼辭以自飾，無益，於俗不信，適足取辱耳。要之，死日然後是非乃定。
> 
> 書不能盡意，略陳固陋，謹再拜。


# 写在后面

<table border="2" cellspacing="0" cellpadding="6" rules="groups" frame="hsides">


<colgroup>
<col  class="org-right" />

<col  class="org-left" />
</colgroup>
<thead>
<tr>
<th scope="col" class="org-right">NO.</th>
<th scope="col" class="org-left">Content</th>
</tr>
</thead>

<tbody>
<tr>
<td class="org-right">1</td>
<td class="org-left"><a href="../share_it/recent_reading.html">分享最近阅读的书籍清单(一)</a></td>
</tr>


<tr>
<td class="org-right">2</td>
<td class="org-left"><a href="../share_it/recent_reading2.zh.html">分享最近阅读的书籍清单(二)</a></td>
</tr>


<tr>
<td class="org-right">3</td>
<td class="org-left"><a href="../share_it/recent_reading3.zh.html">分享最近阅读的书籍清单(三)</a></td>
</tr>


<tr>
<td class="org-right">4</td>
<td class="org-left"><a href="how_face_midnight.html">如何面对35岁</a></td>
</tr>


<tr>
<td class="org-right">5</td>
<td class="org-left"><a href="../share_it/recent_reading4.zh.html">分享最近阅读的书籍清单(四)</a></td>
</tr>


<tr>
<td class="org-right">6</td>
<td class="org-left"><a href="why_you_should_learn_several_programming_language_and_where_to_learn_them.html">为什么你应该学习多种语言及哪里可以学到他们</a></td>
</tr>


<tr>
<td class="org-right">7</td>
<td class="org-left"><a href="older_developer.zh.html">作为大龄程序员，你如何持续的保持自己的竞争优势</a></td>
</tr>


<tr>
<td class="org-right">8</td>
<td class="org-left"><a href="how_to_stop_caring.zh.html">程序员在职场中如何缓解过度焦虑</a></td>
</tr>


<tr>
<td class="org-right">9</td>
<td class="org-left"><a href="../share_it/share_note_app.zh.html">分享最近使用过的记笔记软件</a></td>
</tr>


<tr>
<td class="org-right">10</td>
<td class="org-left"><a href="../share_it/recent_reading5.zh.html">分享最近阅读的书籍清单(五)</a></td>
</tr>


<tr>
<td class="org-right">11</td>
<td class="org-left"><a href="../share_it/functional-programming.html">函数编程在JavaScript中的简单应用</a></td>
</tr>


<tr>
<td class="org-right">12</td>
<td class="org-left"><a href="vanillajs-validation.html">用最简单的方式实现前端校验，也许你并不需要任何框架</a></td>
</tr>


<tr>
<td class="org-right">13</td>
<td class="org-left"><a href="../share_it/recent_reading6.zh.html">分享最近阅读的书籍清单(六)</a></td>
</tr>


<tr>
<td class="org-right">14</td>
<td class="org-left"><a href="no_pain_no_gain.zh.html">天道是否有报－从三个层次解读『求仁得仁又何怨乎』</a></td>
</tr>
</tbody>

<tbody>
<tr>
<td class="org-right">&#xa0;</td>
<td class="org-left">如果喜欢该文章欢迎Star我的<a href="https://github.com/janegwaww/article">github</a></td>
</tr>


<tr>
<td class="org-right">&#xa0;</td>
<td class="org-left"><a href="https://paypal.me/janegwaww">捐助</a>我的创作</td>
</tr>


<tr>
<td class="org-right">&#xa0;</td>
<td class="org-left"><a href="https://v2ex.com/member/mascteen/topics">我的社区更新地址</a></td>
</tr>


<tr>
<td class="org-right">&#xa0;</td>
<td class="org-left">Email: <a href="mailto:tiglapiles@gmail.com">tiglapiles@gmail.com</a></td>
</tr>
</tbody>

<tbody>
<tr>
<td class="org-right">&#xa0;</td>
<td class="org-left"><a href="https://www.janegwaww.com">Home Page</a></td>
</tr>
</tbody>
</table>


# Footnotes

<sup><a id="fn.1" href="#fnr.1">1</a></sup> 经天纬地曰文
